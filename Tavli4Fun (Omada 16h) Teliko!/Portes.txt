Οι πόρτες είναι ίσως το περισσότερο διαδεδομένο παιχνίδι του ταβλιού. 
Σχεδόν ταυτίζεται με το δυτικό τάβλι (backgammon) στον τρόπο παιχνιδιού 
αποκτώντας έτσι "διεθνή" εμβέλεια. Είναι παιχνίδι αρκετά τεχνικό και 
γενικά θεωρείται κάπως λιγότερο τυχερό από τις άλλες παραλλαγές.

Βασικό χαρακτηριστικό του παιχνιδιού είναι η δυνατότητα χτυπήματος των
πουλιών και εξόδου από τον πίνακα με τα χτυπημένα να πρέπει να 
ξαναμπούν στον πίνακα και να κάνουν όλη την διαδρομή.
Ένας παίκτης έχει πόρτα σε μια θέση όταν έχει σε αυτήν δύο ή περισσότερα 
πούλια του. (Από εκεί θεωρείται ότι πήραν το όνομά τους οι πόρτες).
Γενικά δεν επιτρέπεται να σταθεί πούλι σε πόρτα του αντιπάλου.
Οι πόρτες λειτουργούν ως εμπόδιο στην κίνηση του αντιπάλου αλλά και 
ως "πατήματα" για να τοποθετεί ένας παίκτης με ασφάλεια τα πούλια του.
Κάθε παίκτης έχει απέναντί του την περιοχή εκκίνησης και στην μεριά του
την περιοχή μαζέματος, με την περιοχή μαζέματος του ενός παίκτη να είναι
η περιοχή εκκίνησης τού άλλου. Ο ένας παίκτης κινείται δεξιόστροφα στη 
φορά των δεικτών του ρολογιού  ενώ ο άλλος  αριστερόστροφα, δηλαδή 
αντίθετα από την κίνηση των ωρολογιακών δεικτών. 


Όταν ένα πούλι βρίσκεται μοναχό του σε μια θέση (δεν αποτελεί πόρτα)
ο αντίπαλος έχει το δικαίωμα να κινήσει κάποιο δικό του πούλι σε 
αυτήν την θέση (σύμφωνα πάντα με τους κανόνες κίνησης). Το πούλι 
απομακρύνεται από τον πίνακα και δίνεται "στο χέρι" του αντιπάλου.

Όταν ένας παίκτης έχει ένα ή περισσότερα πούλια στο χέρι δεν
επιτρέπεται να κάνει άλλες κινήσεις πριν ξαναβάλει στον πίνακα
όσα πούλια έχει στο χέρι.

Τα πούλια εισάγονται στην περιοχή εκκίνησης ανάλογα με το ζάρι. 
Με το "1" πάνε στην θέση α, "2" -> β, "3" -> γ, "4" -> δ, "5" -> ε 
και "6" -> ζ. Ο παίκτης έχει το δικαίωμα να χρησιμοποιείσει όποια 
από τις δυο ενδείξεις των ζαριών που έφερε θέλει αλλά είναι υποχρεωμένος
 να το τοποθετήσει. Στην περίπτωση που δεν μπορεί να το τοποθετήσει
 (γιατί υπάρχουν πόρτες του αντιπάλου στις θέσεις των ζαριών που έφερε)
 τελειώνει η σειρά του χωρίς να κινήσει. (χάνει την σειρά του).
Στην περίπτωση που ο αντίπαλος έχει πόρτες και στις έξι θέσεις της
 περιοχής εκκίνησης, καμμία ζαριά δεν μπορεί να επιτρέψει κίνηση και 
λογικά δεν είναι αναγκαίο να ρίξει ο παίκτης τα ζάρια, αλλά απλώς 
παραχωρεί την σειρά του στον αντίπαλο μέχρι να του ελευθερώσει μία 
τουλάχιστον θέση.

Ένας παίκτης μπορεί να ξεκινήσει το μάζεμα κανονικά όταν όλα τα 
πούλια του βρίσκονται στην περιοχή μαζέματος. Αν όμως στην διάρκεια 
του μαζέματος ο αντίπαλος χτυπήσει κάποιο πούλι του δεν επιτρέπεται 
να συνεχίσει το μάζεμα πριν το φέρει ξανά στην περιοχή μαζέματος.

