Το Ασσόδυο είναι παιχνίδι που παίζεται στο τάβλι.
Το όνομα του παιχνιδιού προέρχεται από την ζαριά ασσόδυο 
(δηλαδή όταν ο παίκτης φέρει ένα και δύο). Στη συγκεκριμένη
 παραλλαγή του ταβλιού, όταν ένας παίκτης φέρει ασσόδυο, 
παίζει πρώτα το ένα και το δύο και μετά παίζει όποιες διπλές
θέλει ή το αντίστροφο. Ύστερα ξαναπαίζει μέχρι να φέρει μια 
ζαριά που δεν είναι ούτε ασσόδυο ούτε διπλή.


Ο παίκτης για να αρχίσει να βάζει πούλια πρέπει να φέρει 
ή ασσόδυο ή διπλές. Τα πούλια τοποθετούνται εκεί που δείχνει 
η ζαριά του παίκτη, μετρώντας από δεξία ή αριστερά (αναλόγως 
από την περιοχή που ξεκινάει ο παίκτης).

Τα 15 πούλια του παίκτη, για να περάσουν στην επόμενη περιοχή,
 πρέπει να έχουν συγκεντρωθεί όλα στην προηγούμενη και πρέπει
 να περάσουν απευθείας. Σε αντίθεση με το πλακωτό, στο οποίο ο 
παίκτης πλακώνει τα πούλια και δεν τα αφήνει να κινηθούν, στο 
ασσόδυο ο παίκτης, όπως και στις πόρτες, χτύπα τα πούλια και
 αναγκάζει τον άλλο παίκτη να ξεκινήσει από την αρχή, βγάζοντας
 το πούλι που χτυπήθηκε μόνο εάν φέρει ασσόδυο ή διπλές (εκτός
 εάν ο παίκτης έχει κάνει πόρτα).

Στο μάζεμα ο παίκτης δε μπορεί να σπάσει τα πούλια, και παίρνει
 μόνο το πούλι από ό,τι ζαριά φέρνει. Ισχύει ο κανόνας του ασσόδυου 
(δηλαδή ο παίκτης παίρνει πρώτα τον άσσο και το δύο (αν έχει) και
 μετά παίζει τις διπλές που θέλει.). Νικητής είναι αυτός που θα
 μαζέψει πρώτος τα πούλια.